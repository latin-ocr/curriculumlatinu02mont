LIBER SECUNDUS.

JANUS habet finem 2 cum carmine crescit et annus ;
Alter ut hinc mensis, sic liber alter eat.

Nunc primum velis, elegi, majoribus itis :
Exiguum, memini, nuper eratis opus.

Certe ego vos habui faciles in amore ministros, 5
Cum lusit numeris prima juventa suis.

Idem sacra cano, signataque tempora fastis.
Ecquis ad haec illinc crederet esse viam ⁴?

Haec mea militia est ε ferimus quae possumus arma :
Dextraque non omni munere nostra vacat. 10

Si mihi non valido torquentur pila lacerto,
Nec bellatoris terga premuntur equi ;

Nec galea tegimur, nec acuto cingimur ense;
His habilis telis quilibet esse potest:

At tua prosequimur studioso pectore, Caesar, 15
Nomina, per titulos ingredimurque tuos.

Ergo ades, et placido paulum mea munera vultu
Respice, pacando si quid ab hoste vacas.

Februa Romani dixere piamina patres ε
Nunc quoque dant verbo plurima signa fidem. 20
Pontifices ab rege petunt et flamine lanas,
Quis veteri lingua Februa nomen erat.
Quaeque capit lictor domibus purgamina certis,
Torrida cum mica farra, vocantur idem.
Nomen idem ramo, qui, caesus ab arbore pura, 25
Casta sacerdotum tempora fronde tegit.
Ipse ego F laminicam poscentem februa vidi:
Februa poscenti pinea virga data est.
Denique quodcunque est, quo pectora nostra piamur‚
Hoc apud intonsos nomen habebat avos. 30
Mensis ab his dictus, secta quia pelle Luperci
Omne solum lustrant, idque piamen habent.

