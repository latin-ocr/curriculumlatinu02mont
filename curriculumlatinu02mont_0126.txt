62 P. VIRG. MARONIS GEORGICON. [L13.1v.

Quattuor eximios praestanti corpore tauros,
Qui tibi nunc viridis depascunt summa Lycaei,
Delige, et intacta totidem cervice juvencas. 540
Quatuor his aras alta ad delubra dearum
Constitue, et sacrum jugulis demitte cruorem3
Corporaque ipsa boum frondoso desere luco.
Post ubi nona suos Aurora ostenderit ortus,
Inferias Orphei Lethaea papavera mittes, 545
Et nigram mactabis ovem, lucumque revises3
Placatam Eurydicen vitula venerabere caesa.

Haud mora: continuo matris praecepta facessit.
Ad delubra venit 3 monstratas excitat a1·as;
Quatuor eximios praestanti corpore tauros 550
Ducit, et intacta totidem cervice juvencas.
Post, ubi nona suos Aurora induxerat ortus,
Inferias Orphei mittit, lucumque revisit.
Hic vero subitum ac dictu mirabile monstrum
Adspiciunt, liquefacta boum per viscera toto 555
Stridere apes utero, et ruptis effervere costis3
Immensasque trahi nubes 3 jamque arbore summa.
Confluere et lentis uvam demittere ramis.

Haec super arvorum cultu pecorumque canebam,
Et super arboribus, Caesar dum magnus ad altum 560
Fulminat Euphratem bello, victorque volentes
Per populos dat jura, viamque adfectat Olympo.
Illo Virgilium me tempore dulcis alebat
Parthenope, studiis florentem ignobilis oti:
Carmina qui lusi pastorum, audaxque juventa, 565
Tityre, te patulae cecini sub tegmine fagi.

FINIS.

